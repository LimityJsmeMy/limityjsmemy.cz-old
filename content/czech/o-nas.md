---
title: "O nás"
---

## Co máme za sebou

### 2015

Za oficiální datum vzniku hnutí Limity jsme my považujeme 6. února 2015. Tehdy v necelé dvacítce měst poprvé vyšly stovky lidí do ulic, aby protestovaly proti návrhu tehdejšího ministra průmyslu a obchodu Jana Mládka (ČSSD) prolomit územní ekologické limity těžby hnědého uhlí na dolech Bílina a ČSA. Rozšíření dolu ČSA by navíc tehdy znamenalo zbourání města Horní Jiřetín ležícího přímo na hraně dolu. Demonstrace vnesly do veřejné debaty problematiku těžby a spalování uhlí a její vliv na životní prostředí a klima.

Podobnou akci jsme uspořádali stejný rok v červnu, tehdy se zapojilo přes dvacet měst z České republiky, ale i zahraničí, a do ulic vyšlo dohromady přes tisíc lidí. Nejvíce v Litvínově, Praze, Brně a samozřejmě Horním Jiřetíně. V kampani za zachování limitů těžby jsme uspořádali také několik happeningů. Ten nejvydařenější jsme udělali přímo před domem jednoho z uhlobaronů Janem Dienstlem v Třebívlicích, kde jsme brzy z rána pouštěli nahlas autentický zvuk rypadla. O úspěchu akce může svědčit to, že později volal naštvaný Dienstl jednomu z našich členů a žádal o to, abychom ho nechali na pokoji. Nenechali.

Kampaň za zachování limitů skončila demonstrací na výjezdním zasedání vlády v Ústí nad Labem, kde ministři schválili prolomení limitů na dole Bílina. Jiřetín jsme společnými silami zachránili, porevoluční konsensus na útlumu těžby uhlí však padnul a pro nás začalo nové období. Po částečně úspěšné kampani jsme se rozhodli pokračovat a přetransformovat se na hnutí za klimatickou spravedlnost. I proto jsme spolu s dalšími organizacemi zorganizovali klimatický pochod v předvečer důležité klimatické konference v Paříži. Na historicky první český climate march dorazilo přibližně 500 lidí.

Mnozí z nás se přelomové konference v Paříži zúčastnili i osobně, včetně akcí a protestů. Konference v Paříži nebyla ani tak přelomová z hlediska ochrany klimatu, jako spíš z hlediska taktik hnutí. Od Paříže víme, že na politiky se nedá spolehnout, jelikož jejich téměř třicetileté snažení vyústilo v dohodu, která i při splnění všech závazků bude znamenat průměrné oteplení planety minimálně o 2,7 stupně oproti předindustriální době. Do roku 2016 jsme tudíž vstupovali s vědomím, že limity fosilního průmyslu se musíme stát my sami.

### 2016

Nejdůležitějším měsícem pro vývoj hnutí Limity jsme my byl květen. Tehdy jsme se rozhodli zmobilizovat autobusovou výpravu z České republiky na největší přímou akci za klimatickou spravedlnost Ende Gelände do německé Lužice. Podařilo se nám na akci dostat přibližně sedmdesát lidí, kteří se přidali k dalším čtyřem tisícům odvážných, kteří vlastními těly zablokovali rypadla na hnědouhelném dole Welzow Sud. Po tři dny jsme společně blokovali rypadla v dole, ale i koleje vedoucí k uhelné elektrárně Schwarze pumpe. Atmosféra německého klimatického kempu nás nadchla natolik, že jsme se v létě 2016 rozhodli uspořádat historicky první Klimakemp také v České republice. Zároveň jsme se od té doby začali definovat jako nehierarchické otevřené hnutí, začali jsme pořádat první veřejná pléna.

### 2017
V první polovině roku jsme uspořádali několik menších happeningů, kterými jsme chtěli upozornit na nejpalčivější problémy týkající se těžby a spalování uhlí. Mezi nejvydařenější patřil takzvaný die-in na krajském úřadě v Pardubicích, kterým jsme chtěli upozornit na liknavost úředníků, kteří spolupracovali v obcházení pravidel při modernizaci elektrárny Chvaletice. Zapojili jsme se také do kampaně proti privatizaci elektrárny Počerady do rukou uhlobaronů Tykače a Dienstla, kteří by jí provozovali další desítky let. I díky veřejnému tlaku se nám podařilo privatizaci zamezit.

V červnu jsme po roční přípravě uspořádali historicky první Klimakemp, který se konal symbolicky u obce Horní Jiřetín, která se roky bránila proti bourání v důsledku rozšiřování hnědouhelného lomu ČSA. Klimakemp se na pět dní stal otevřeným místem sdílení zkušeností, předávání informací pomocí přednášek a workshopů a manifestací udržitelného života. Kempu se zúčastnilo přibližně dvě stě padesát lidí.

Po třech dnech plných přednášek a workshopů se účastníci a účastnice připojily k protestům proti uhelnému průmyslu. Nejprve se vydali na manifestní pochod podél hranice lomu ČSA, aby jasně ukázali, že limity těžby není možné prolomit. Poté se sto čtyřicet z nich rozhodlo přejít do občanské neposlušnosti a zablokovali rypadla na dole Bílina. První  ročník Klimakempu se velmi vydařil a byl příslibem do budoucna. Hnutí za klimatickou spravedlnost začalo postupně růst. Zúčastnili jsme se také dvou akcí Ende Gelände, které se konal v červenci a v říjnu v německém Porýní.

### 2018
Další jaro jsme se rozhodli zapojit i do takzvané divestiční kampaně. Jako výraz solidarity s lidmi z Hrádku nad Nisou, kterým v důsledku rozšiřování polského lomu Turów hrozí nedostatek vody, jsme se rozhodli uspořádat happening v sídle pojišťovny Generali. Pojišťovna Generali totiž ještě donedávna sponzorovala polskou firmu PGE, která chce důl Turów rozšířit. Symbolicky jsme brali z centrály Generali vodu a nabírali jí do velkých barelů.

Na konci června jsme opět uspořádali už druhý ročník Klimakempu, který se tentokrát konal v obci Louka u Litvínova. Tohoto ročníku se zúčastnilo přes pět set lidí. Blokády lomu Bílina se zúčastnilo přibližně tři sta lidí. Na podzim jsme se také již počtvrté zúčastnili akce Ende Gelände v německém Porýní. Akce se zúčastnilo přes šest tisíc lidí, přičemž více než třetina z nich zablokovala koleje vedoucí od lomu Hambach.

### 2019
Rok 2019 pro nás byl opět nabitý z hlediska akcí a protestů, které jsme uspořádali nebo do kterých jsme se zapojili. Opět jsme se zapojili do protestů proti velkolomu Turów, který odčerpává vodu lidem z okolí Hrádku nad Nisou. Společně s dalšími organizacemi jsme uspořádali živý řetěz na Česko-Německo-Polském trojmezí, kde jsme společně s místními ukázali, že důl Turów musí skončit. Kvůli klimatické krizi i vody.

V květnu jsme uspořádali 14 dní akcí za klima, do kterých se zapojili různé organizace a kolektivy pomocí menších akcí, které upozorňovaly na hrozbu klimatické krize a nutnost zbavit se co nejrychleji závislosti na uhlí a jiných fosilních palivech.

Naší hlavní akcí však byl už třetí ročník Klimakempu, který se tentokrát konal nedaleko uhelné elektrárny Chvaletice. Majitelé elektrárny v té době žádali o výjimku z emisních limitů, aby mohli nadále znečišťovat ovzduší a prohlubovat klimatickou krizi. Stovky lidí tehdy zablokovali vjezd do areálu elektrárny, kde jsme po tři dny nocovali a požadovali ukončení jejího provozu. Konec uhlí totiž musí začít hned teď, pokud se chceme vyhnout hlavním dopadům klimatické krize.

V Listopadu jsme navázali přímou akcí v Mostě, kde jsme přímo na sídlo majitele elektrárny Chvaletice Severní energetické umístili transparenty s nápisem Konec uhlí bez výjimek a Seven - Ničíme klima ve dne v noci. 

### 2020
Budoucnost ještě není napsaná. Pojď ji tvořit společně s námi. Zapoj se do hnutí za klimatickou spravedlnost a společně ukončíme dobu uhelnou. Protože dokud nebude uzavřen poslední uhelný důl a poslední elektrárna, pak Limity jsme my!
